<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">詩經-國風‧周南</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>

<div class="gridContainer clearfix">

<div id="Main">
<div class="main">

<div class="story">
<h5>詩經</h5> 　<span class="style11">國風 ‧ 周南</span><span class="style3">(今河南西南部及湖北西北部一帶)</span>
<hr/>
<p class="style6">關雎<br/>
<span class="style7">關雎，后妃之德也，風之始也，所以風天下而正夫婦也，故用之鄉人焉，用之邦國焉。</span></p>
<p class="style7">風，風也、教也。風以動之，教以化之。詩者，志之所之也，在心為志，發言為詩。情動於中而形於言，言之不足，故嗟歎之；嗟歎之不足，故永歌之；永歌之不足，不知手之舞之、足之蹈之也。情發於聲，聲成文謂之音。治世之音，安以樂，其政和；亂世之音，怨以怒，其政乖；亡國之音，哀以思，其民困。故正得失、動天地、感鬼神，莫近於詩。先王以是經夫婦、成孝敬、厚人倫、美教化、移風俗。</p>
<p class="style7">故詩有六義焉：一曰風，二曰賦，三曰比，四曰興，五曰雅，六曰頌。上以風化下，下以風刺上，主文而譎諫，言之者無罪，聞之者足以戒，故曰風。至于王道衰、禮義廢、政教失、國異政、家殊俗，而變風、變雅作矣。國史明乎得失之迹，傷人倫之廢，哀刑政之苛，吟詠情性，以風其上，達於事變而懷其舊俗者也。故變風發乎情，止乎禮義。發乎情，民之性也；止乎禮義，先王之澤也。是以一國之事，繫一人之本，謂之風。言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之至也。然則關雎、麟趾之化，王者之風，故繫之周公。南，言化自北而南也。鵲巢、騶虞之德，諸侯之風也，先王之所以教，故繫之召公。周南   、召南，正始之道、王化之基，是以關雎樂得淑女以配君子，憂在進賢，不淫其色。哀窈窕、思賢才而無傷善之心焉，是關雎之義也。            </p>
<p>關關雎鳩，在河之洲；窈窕淑女，君子好逑。<br/>
            參差荇菜，左右流之；窈窕淑女，寤寐求之。<br/>
            求之不得，寤寐思服，悠哉悠哉，輾轉反側。<br/>
            參差荇菜，左右采之；窈窕淑女，琴瑟友之。<br/>
    參差荇菜，左右芼之，窈窕淑女，鍾鼓樂之。<br/></p>
<p class="style7">關雎五章，章四句；故言三章，一章章四句、二章章八句。</p>
<p class="style6">葛覃<br/>
<span class="style7">葛覃，后妃之本也。后妃在父母家，則志在於女功之事，躬儉節用，服澣濯之衣，尊敬師傅，則可以歸。安父母、化天下以婦道也。 </span></p>
<p>葛之覃兮，施于中谷，維葉萋萋。黃鳥于飛，集于灌木，其鳴喈喈。<br/>
            葛之覃兮，施于中谷，維葉莫莫。是刈是濩，為絺為綌，服之無斁。<br/>
            言告師氏，言告言歸，薄汙我私，薄澣我衣；害澣害否？歸寧父母。<br/></p>
<p class="style7">葛覃三章，章六句。</p>
<p class="style6">卷耳<br/>
<span class="style7">卷耳，后妃之志也。又當輔佐君子，求賢審官，知臣下之勤勞；內有進賢之志，而無險詖私謁之心，朝夕思念，至於憂勤也。 </span></p>
<p>采采卷耳，不盈頃筐；嗟我懷人，寘彼周行。<br/>
            陟彼崔嵬，我馬虺隤；我姑酌彼金罍，維以不永懷。<br/>
            陟彼高岡，我馬玄黃；我姑酌彼兕觥，維以不永傷。<br/>
          陟彼砠矣，我馬瘏矣，我僕痡矣，云何吁矣！<br/></p>
<p class="style7">卷耳四章，章四句。</p>
<p class="style6">樛木<br/>
<span class="style7">樛木，后妃逮下也。言能逮下而無嫉妬之心焉。 </span></p>
<p>南有樛木，葛藟纍之；樂只君子，福履綏之。　<br/>
            南有樛木，葛藟荒之；樂只君子，福履將之。<br/>
            南有樛木，葛藟縈之；樂只君子，福履成之。<br/></p>
<p class="style7">樛木三章，章四句。</p>
<p class="style6">螽斯<br/>
<span class="style7">螽斯，后妃子孫眾多也。言若螽斯，不妬忌，則子孫眾多也。 </span></p>
<p>螽斯羽，詵詵兮，宜爾子孫振振兮！<br/>
            螽斯羽，薨薨兮，宜爾子孫繩繩兮！<br/>
            螽斯羽，揖揖兮，宜爾子孫蟄蟄兮！<br/></p>
<p class="style7">螽斯三章，章四句。</p>
<p class="style6">桃夭<br/>
<span class="style7">桃夭，后妃之所致也。不妬忌，則男女以正、婚姻以時，國無鰥民也。</span></p>
<p>            桃之夭夭，灼灼其華；之子于歸，宜其室家。　<br/>
            桃之夭夭，有蕡其實；之子于歸，宜其家室。<br/>
            桃之夭夭，其葉蓁蓁；之子于歸，宜其家人。<br/></p>
<p class="style7">桃夭三章，章四句。</p>
<p class="style6">兔罝<br/>
<span class="style7">兔罝，后妃之化也。關雎之化行，則莫不好德，賢人眾多也。</span></p>
<p>            肅肅兔罝，椓之丁丁；赳赳武夫，公侯干城。<br/>
            肅肅兔罝，施于中逵；赳赳武夫，公侯好仇。<br/>
          肅肅兔罝，施于中林；赳赳武夫，公侯腹心。<br/></p>
<p class="style7">兔罝三章，章四句。</p>
<p class="style6">芣苢<br/>
<span class="style7">芣苢，后妃之美也。和平則婦人樂有子矣。</span></p>
<p>            采采芣苢，薄言采之；采采芣苢，薄言有之。<br/>
            采采芣苢，薄言掇之；采采芣苢，薄言捋之。　<br/>
    采采芣苢，薄言袺之；采采芣苢，薄言襭之。<br/></p>
<p class="style7">芣苢三章，章四句。</p>
<p class="style6">漢廣<br/>
<span class="style7">漢廣，德廣所及也。文王之道，被于南國，美化行乎江漢之域，無思犯禮，求而不可得也。</span></p>
<p>            南有喬木，不可休思；漢有游女，不可求思。<br/>
            漢之廣矣，不可泳思；江之永矣，不可方思。<br/></p>
<p> 翹翹錯薪，言刈其楚。之子于歸，言秣其馬。<br/>
            漢之廣矣，不可泳思；江之永矣，不可方思。</p>
<p>翹翹錯薪，言刈其蔞。之子于歸，言秣其駒。<br/>
            漢之廣矣，不可泳思；江之永矣，不可方思。</p>
<p class="style7">漢廣三章，章八句。</p>
<p class="style6">汝墳<br/>
<span class="style7">汝墳，道化行也。文王之化，行乎汝墳之國，婦人能閔其君子，猶勉之以正也。</span></p>
<p>            遵彼汝墳，伐其條枚，未見君子，惄如調飢。<br/>
            遵彼汝墳，伐其條肄，既見君子，不我遐棄。<br/>
            魴魚赬尾，王室如燬；雖則如燬，父母孔邇。<br/></p>
<p class="style7">汝墳三章，章四句。</p>
<p class="style6">麟之趾<br/>
<span class="style7">麟之趾，關雎之應也。關雎之化行，則天下無犯非禮，雖衰世之公子，皆信厚如麟趾之時也。</span></p>
<p>            麟之趾，振振公子，吁嗟麟兮！<br/>
            麟之定，振振公姓，吁嗟麟兮！<br/>
            麟之角，振振公族，吁嗟麟兮！<br/></p>
<p class="style7">麟之趾三章，章三句。</p>
</div>
</div>
</div>

</div>



</body></html>
